+++
title = "درباره"
description = "در باره‌ی پیشگامان شبکه‌های خردگرا"
date = "2019-12-12"
aliases = ["about-us"]
authors = [ "یونس ملکی" ]
+++


**آسمان** آبان تاریک است، اما چشم زهره روشن. آری، دیدگان روشن شد بر این نام نورسیده. در روزگاری که صدای چکاچک شمشیرهای «امنیتی-اقتصادی» و «اجتماعی-سیاسی» به گوش می‌رسد؛ قومی هوای کارهای بزرگ در سر دارند. سرشان خوش، لبشان خندان و دلشان شاد، گرچه اندوه‌ناک‌اند.

آنچه بیش از پیش نیاز آن را می‌توان دید، «زیست در لحظه‌ی اکنون» است. همان «فرزند رندانه‌ی زمانه‌ی خویش» بودن، ما را «مجبور» می‌کند که صوفی‌وار ابن الوقت باشیم و رندانه آینده را به چراغ گذشته بجوییم.

**شبکه**، بنیان هستی زمانه‌ای است که در آن زیست می‌کنیم. شبکه شکل تکامل‌یافته‌ی ارتباط‌های کهن است، که عمری به درازای عمر بشر دارد؛ اما در عصر ارتباطات شکلی نوین و قدرتی بی‌مانند یافته است. سازمان‌ها، این برساخت‌های پرقدرت دنیای نو چیزی جز شبکه‌هایی پیچیده و درهم‌تنیده نیستند. «گفتمان جهان اکنون، گفتمان شبکه است.» یک نمود آن «شبکه‌ی جهانی وب» است که به سان «چشم جهان‌بینی» دنیا را نظاره‌گر است و هرکس آن «چشم جهان‌بین» را در سر دارد، دنیا را در دست خواهد داشت. آری آن چشم نمادی است از یک «جهان‌بینی همه‌نگر» که با رواداری و مدارا به همه‌ی گونه‌گونه‌های دنیای آزاد می‌نگرد.

**بازار** نمودی دیگر از شبکه‌ای است کهن. شبکه‌ای که در آن آفرینندگان و سازندگان، کامجویان و بهره‌مندان، خریداران و فروشندگان میانی به دادوستد با هم اندراند و هرچه این شبکه در زیر و زبر جامعه گسترده‌تر باشد، اثرگذاری و قدرت، و سود و درآمدش بیشتر خواهد بود.

**اندیشه و تکاپوی** برای «شناخت» و «شاید برساختن» شبکه‌هایی سودمند و اثرگذار در این روزگار، ما را به این نکته می‌رساند که آن شبکه‌ها نه تنها بنیانشان بلکه گرایششان نیز باید به «خرد و دانش» باشد. به دیگر سخن آن شبکه‌ها باید از «جهان‌بینی خردمندانه» سرچشمه بگیرند. البته گفتنی است که در جهان امروز شبکه‌های بسیاری هستند که پایگاه‌شان بر جهان‌بینی‌های دیگری است. آنها نیز به کنش و واکنش خویش سرگرم‌اند و سود و اثر خویش را دارند. برخی‌شان سودی اندک برای «خودی‌ها» و اثری ویرانگر برای جامعه دارند؛ نه سودی برای جامعه و اثری سازنده که مطلوب ماست.

**راه** شناخت شبکه‌های درحال زایش و شکبه‌های موجود که برخی پیدا و برخی پنهان‌اند راهی پر از بیمباره[^1] است. در تلاش برای «تکامل» شبکه‌های موجود و «شاید برساختن» شبکه‌هایی نوین هم بیم‌وامید است و هم فرازونشیب. راهی دشوار پیش روست که تنها با خرد می‌توان آن را به سلامت پیمود.

**پیش** از گام نهادن در هر راهی به کمک توانمندی‌های ذهن آن را می‌شناسیم. این آگاهی، گاهی با چشم است، گاهی با گوش و گاهی با دیگر نمودهای آگاهنده‌ی ذهن، چون عصایی سپید. نماد آن آگاهی «دیده‌ی روشن‌بین» است که چشم سر خوانیمش. این استعاره‌ی زیبا برای خرد را در زیست دانشی آدمی می‌توان دید، که خرد رهبر است. از این روست که حکیم فرزانه، ابوالقاسم فردوسی در ستایش خرد فرمود:

خرد افسر شهریاران بود  
خرد زیور نامداران بود  

خرد زنده‌ی جاودانی شناس  
خرد مایه‌ی زندگانی شناس  

خرد رهنمای و خرد دلگشای  
خرد دست گیرد به هر دو سرای[^2]

و چه زیبا از پی آن سرود:

خرد چشم جان است چون بنگری  
تو بی چشم شادان جهان نسپری[^3]

آری «چشم خردمند» پیش‌گام ماست، که پیش از گام نهادن در راه آن را **می‌نگرد** و **می‌سنجد** و **فرمان می‌دهد** و نمادی است از «جهان‌بینی خردمندانه».

**خرد** هرچه ژرف‌نگرتر باشد راه را بهتر و روشن‌تر خواهیم دید. از دیگر سوی «خرد جمعی» غایت دست‌یافتنی خرد ژرف‌نگر است. خردی که از «گفت‌وگوی» جمعی برساخته و زاییده می‌شود و نمودی دیگر از یک شبکه‌ی پیش‌گام و سودمند است، از همین روی «چشم خردمند» نمادی است از برای پیشگامان شبکه‌های خردگرا.

[^1]: Risk
[^2]:  شاهنامه‌ی فردوسی، بخش دو، گفتار در ستایش خرد
[^3]:  همان
