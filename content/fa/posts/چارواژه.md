+++
authors = [ "یونس ملکی", "فرزاد مطلبی‌زاده" ]
categories = [ "مقالات" ]
title = "چارواژه"
date = 2021-10-12T13:50:00.000Z
description = "واژگان اساسی "
tags = [
  "ایده",
  "دکترین",
  "استراتژی",
  "تاکتیک",
  "انگارش",
  "نگرش",
  "نگارش",
  "روش",
  "چارواژه"
]
+++

## نگاهی به چهار مفهوم به سان چهار عنصر اصلی

انگارش[\[1\]](#_ftn1)، نگرش[\[2\]](#_ftn2)، نگارش[\[3\]](#_ftn3) و روش[\[4\]](#_ftn4)

شب دامن خویش را به سرتاسر آفاق کشانده؛ باد، صدای سکوت را در میان کوچه‎ها می‎پراکند. آب، در دل تنگ صفای آینه را دارد و آرام است، گاهی به نوازشی تکانی می‎خورد. خاک، ریشه‎ها را تنگ در آغوش کشیده و تشنه است. در ژرفای شب، آتشی در دل فروزان است که در دیر مغان نیست.

### سرسخن

شاید بتوان پایه‎ی گفتار و رفتار آدمی را در پندار او جست، به همان سان که در میان مردمان ایران باستان، سه‎گانه‎ی پندار، گفتار و رفتار فراوان آمده است. آیا چنین است؟ به گمانم می‎توان چنین گفت، افکار آدمی بخشی از اعمال آن را برمی‎سازد و برآیندی از اعمال و افکار را می‎توان در گفتار دید، چراکه شاید آنچه می‎گویند با آنچه می‎کنند و می‎اندیشند یکسان و مربوط نباشد و در برابر چهره‎پردازی و فریب باشیم.

اما آیا همه چیز، از برون تا درون، به افکار ختم می‎شود؟ به دیگر سخن آیا افکار آدمی برساخته‍ی چیز یا چیزهای دیگری نیست؟ به گمانم سامانِ فکری آدمی برآمده از بنیان‍های گونه‍گون است. تصور کنید یک شخص پیروِ یک عقیده‍ای از قرون وسطای تاریخ، چگونه برای خود پدیده‍ی افتادن سیب از درخت را تببین می‍کرد؟ در ذهن او چه اندیشه‍ای برای بیان این پدیده جریان داشته است؟ آیا از اساس ذهن او نیازی برای تبیین آن افتادن می‍یافت؟ آیا آن را بدیهی نمی‍دانست؟ بعید می‍دانم که ساختار شبکه‍ی عصبی آن انسان نسبت به انسان‍های امروزی تفاوت زیادی داشته باشد؟ پس تفاوت برون‍دادها از کجا می‌آید؟ می‌توان گفت ساختارهای موروثی، انبان‌های ژنی، عقاید خانواده یا قبیله، ... و در یک کلام محیط بر افکار او اثر داشته‌اند. به بیانی دیگر سامان‌گر[\[5\]](#_ftn5) این ذهن یک برساختی از میان چند پدیده‌ی گونه‌گون است، از انبان ژنی او تا تجربیات زندگی شخصی و گزاره‌های نقلی جامعه یا چیزهای دیگر. آن چه در ذهن و سامان فکری آن شخص به عنوان پایه‌هایی برای آغاز فرآیند اندیشیدن او بروز و نمود دارد چیزهایی هستند که ما آن را انگاره می‌نامیم. می‌توان انگاره‌ها را به پیروی از فیلسوف بریتانیایی، دیوید هیوم، به ساده و پیچیده دسته‌بندی کرد. به یک بیان ساده‌تر آنچه که در فرآیند فکر کردن به عنوان &laquo;فرض‌ها&raquo; در نگر می‌آوریم یک تعریف نزدیک به انگاره را دارد. در این میان می‌توان انگاره را یک برابرنهاده‌ای برای واژه‌ی انگلیسی Idea دانست[\[6\]](#_ftn6). در فارسی وام‌واژه‌ی &laquo;ایده&raquo; از همین جایگاه وارد شده است و البته دایره‌ی معنایی گسترده‌ای دارد که شاید در زبان مبدا نیز نباشد. انگاره‌ها می‌توانند صورت‌های فلسفی، مذهبی، احساسی (متمایز از حس)، منطقی و ... را به خود بگیرند. برای شخص مورد نظر ما که در بالا ذکر آن رفت، اگر افتادن سیب از درخت را با گزاره‌های فرامادی (متافیزیکی) تببین کرد، می‌توان فرض کرد که برپایه‌ی انگاره‌هایی فرامادی به &laquo;جهان ‌می‌نگرد&raquo;.

مفهوم دیگری که از پس این نوشتار می‌خواهم به آن بپردازم &laquo;نگره&raquo; است. چنان‌که دیده شد انگاره‌ها بر نگرش‌های ما موثر هستند. به بیانی اگر حاصل اندیشه‌ را به نوع نگاه شخص به جهان تعریف کنیم، انگارش به نگرش مقدم است. نگرش در درون خود اصول و بن‌مایه‌هایی را دارد که بیشترشان حاصل اندیشه‌ی شخص است، چه می‌شود انگاره‌ای را بی‌هیچ درنگی در جایگاه نگره‌ها نشاند، ولی باز هم نخست انگاره بودند و پستر نگره. می‌توان گفت عمده‌ی افعال شخص، برساختی از آن نگرش‌ها در مواجه با یک پدیده‌ی خاص هستند. در این مفهوم در علوم نظامی واژه‌ای پر بسامد، همانا واژه‌ی انگلیسی Doctrine است که وام‌واژه‌ی &laquo;دکترین&raquo; از آوانوشت فارسی آن ساخته شده است. در فرهنگ واژگان انگلیسی به انگلیسی کالینز[\[7\]](#_ftn7)، برای این واژه می‌خوانیم:

<div align="left" dir="ltr"><p>Doctrine:</p><ol><li><p>A doctrine is a set of principles or beliefs, especially religious ones.</p></li><li><p>A doctrine is a statement of official government policy, especially foreign policy.</p></li></ol></div>

چنانکه دیده می‌شود، به مجموعه‌ای از اصول که چه اندیشیده‌ و چه نیندیشیده اتخاذ شده‌اند، به اصطلاح &laquo;دکترین&raquo; می‌گویند. در همان فرهنگ واژگان برای نمونه جمله‌ی قسمت دوم از اصطلاح Truman Doctrine (دکترین هری ترومن در جنگ جهانی دوم) بهره‌ گرفته شده است. می‌توان &laquo;نگره‌ی ترومن در جنگ جهانی دوم&raquo; یا &laquo;نگرش ترومن در جنگ جهانی دوم&raquo; برابرنهادی برای آن دانست. دقت شود چنانکه گفته شد نگرش‌ها می‌توانند ثابت یا متغیر باشند و این به سامان فکری و انگاره‌ها و دیگر شرایط وابسته است. نگرش ما در مواجه با یک پدیده یا در یک فضای واقعی یا فرضی بر خواست‌ها، اهداف، طرح‌ها و روش‌های دست‌یابی ما به آن اهداف به صورت مستقیم اثر می‌گذارد. مفهوم دیگری که از پس نگرش خود را در برابر ما نمایان می‌کند، طراحی یا نگارگری است.

در علوم نظامی واژه‌ی دیگری که از پس واژه‌ی Doctrine به آن می‌رسیم، در سطح انتخاب اهداف و مباحث مربوط به آن، واژه‌ی آشنای Strategy است، که وام‌واژه‌ی &laquo;استراتژی&raquo; از آوانوشت فارسی آن ساخته شده است، و البته برابرهایی همچون &laquo;راهبرد&raquo; نیز برای آن کاربرد دارد. البته نگارنده ادعا دارد واژه‌ی &laquo;نگاره&raquo; یا اسم مصدر &laquo;نگارش&raquo; برابری بهتر برای آن واژه است و می‌توان به آن برابرنهاد گفت. در فرهنگ واژگان انگلیسی به انگلیسی کالینز، برای واژه‌ی Strategy می‌خوانیم:

<div align="left" dir="ltr"><p>Strategy:</p><ol><li>A strategy is a general plan or set of plans intended to achieve something, especially over a long period.</li><li>Strategy is the art of planning the best way to gain an advantage or achieve success, especially in war.</li></ol></div>

چنانکه در بیان‌های فرهنگ واژگان کالینز دیده می‌شود، &laquo;استراتژی&raquo; در مفهوم خود &laquo;هنرِ برنامه‌ریزی&raquo; یا &laquo;هنرِ طراحی&raquo; است. که مصدر &laquo;نگاریدن&raquo; همین مفهوم را در خود دارد و می‌توان اسم مصدر &laquo;نگارش&raquo; یا &laquo;نگاره&raquo; را برای آن در جایگاه‌های مختلف به کار برد. از گذر این واژگان به واژه و مفهوم دیگری می‌رسیم که برون‌داد پایانی فرآیند به اصطلاح &laquo;از ایده تا عمل&raquo; یا &laquo;از انگارش تا روش&raquo; است. که پاسخی به پرسش، در مقام عمل یک طرح را چگونه پیاد و اجرا کنیم؟ است.

در علوم نظامی در این جایگاه نوبت به سخن گفتن از واژه‌ی Tactic است، که بیان می‌دارد، به چه روشی به اهداف مشخص شده در یک فضای واقعی یا فرضی دست پیدا کنیم یا به چه راهی برویم. وام‌واژه‌ی &laquo;تاکتیک&raquo; که آوانوشت فارسی همان واژه‌ی انگلیسی است، امروزه کاربرد فروانی در میان فارسی‌زبانان دارد. پیشنهاد نگارنده در این مقام، بهره‌گیری از واژه‌ی آشنا و کاربردی &laquo;روش&raquo; یا &laquo;رویه&raquo; است که هر دو از یک ریشه ساخته می‌شوند که همان بن آینده‌ی رفتن &laquo;رو&raquo; است. در فرهنگ واژگان کالینز برای این واژه چنین می‌خوانیم:

<div align="left" dir="ltr"><p>Tactic:</p><ol><li>Tactics are the methods that you choose to use in order to achieve what you want in a particular situation.</li></ol></div>

### روش ساختار واژگان و نمودار مفاهیم

در این نوشتار، برای چهار واژه‌ی انگلیسی Idea، Doctrine، Strategy و Tactic به ترتیب برابر‌های &laquo;انگارش&raquo;، &laquo;نگرش&raquo;، &laquo;نگارش&raquo; و &laquo;روش&raquo; که روش ساختن آنها و بن‌های فعلی آنها در جدول 1 آمده است، پیشنهاد می‌شود.

<table><thead><tr><th>واژه</th><th>مصدر برابر در فارسی</th><th>بن مضارع</th><th>بن مضاره به همراه پسوند ش</th></tr></thead><tbody><tr><td>Idea</td><td>انگاشتن</td><td>انگار</td><td>انگارش</td></tr><tr><td>Doctrine</td><td>نگریستن</td><td>نگر</td><td>نگرش</td></tr><tr><td>Strategy</td><td>نگاشتن</td><td>نگار</td><td>نگارش</td></tr><tr><td>Tactic</td><td>رفتن</td><td>رو</td><td>روش</td></tr>
<tr><td colspan="4" align="center">
جدول 1: ساخت برابرها
</td></tr>
</tbody></table>

چنانکه از جدول 1 برمی‌آید می‌توان دید که برخلاف ظاهر سه واژه‌ی نخست در برابر فارسی، ریشه‌ی برابرها با هم متفاوت است. از سوی دیگر می‌توان به کمک افزودن پسوندِ اسم مصدرساز &laquo;ه&raquo; به انتهای بن مضارع واژگان گفته شده، واژگان &laquo;انگاره&raquo;، &laquo;نگره&raquo;، &laquo;نگاره&raquo; و &laquo;روه&raquo; یا بهتر از آن &laquo;رویه[\[8\]](#_ftn8)&raquo; که یادآور سطح یا روی یا نمای یک چیز نیز هست را ساخت و به کار برد که در معنی برابرنهادی نیز بیرونی‌ترین بخش است به سان آنچه که در نمودار 1 دیده می‌شود.

<div align="center">
 <img src="/uploads/چارواژه.png" width="672" height="556" />
 <br/>
  نمودار ۱: چارواژه، چهار عنصر اصلی اندیشه
</div>

[\[1\]](#_ftnref1). برابرنهادی برای Idea

[\[2\]](#_ftnref2). برابرنهادی برای Doctrine

[\[3\]](#_ftnref3). برابرنهادی برای Strategy

[\[4\]](#_ftnref4). برابرنهادی برای Tactic

[\[5\]](#_ftnref5). برابرنهادی برای Operating system

[\[6\]](#_ftnref6). [https://abadis.ir/entofa/idea/](https://abadis.ir/entofa/idea/)

[\[7\]](#_ftnref7). [https://www.collinsdictionary.com/](https://www.collinsdictionary.com/)

[\[8\]](#_ftnref8). برگرفته از وب‌گاه واژه‌یاب، فرهنگ فارسی عمید، (اسم) \[فارسی. عربی، از &laquo;رو&raquo;، بن مضارعِ رفتن، به سیاقِ عربی\] طریقه؛ روش
